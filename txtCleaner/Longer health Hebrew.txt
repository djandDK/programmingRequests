שִׂים לֵב: בְּאֲתָר זֶה מֻפְעֶלֶת מַעֲרֶכֶת "נָגִישׁ בִּקְלִיק" הַמְּסַיַּעַת לִנְגִישׁוּת הָאֲתָר.


הַתְאָמַת הָאֲתָר לְעִוְורִים הַמִּשְׁתַּמְּשִׁים בְּתוֹכְנַת קוֹרֵא־מָסָךְ.
פְּתִיחַת תַּפְרִיט נְגִישׁוּת.




המירוץ אחרי החיסון: כמה נשארו בכל קופה?
באיחור ובכמות קטנה מהצפוי - סבב חיסוני השפעת הראשון אוזל. גורם בכיר בקופות החולים: "אנחנו חווים עומסים מאוד גדולים במרפאות"


חיסוני השפעת הגיעו השנה בעיכוב של חודש - רק בתחילת נובמבר. מדובר בכמות קטנה מזו שהוזמנה על ידי הקופות, מה שגרר תעדוף של חולים בסיכון והותיר חלק מהסניפים ללא חיסונים. חשוב לציין שכאשר מדובר בחיסונים לקראת החורף, חשיבות החיסון המוקדם היא קריטית ליעילותו לפני התפשטות הנגיף.


 




נוגה, אמא לילד בן שנה סיפרה: "הגעתי לסניף הקופה ברעננה, היו שם המון אנשים ותור מטורף. ההורים שלי הצליחו להתחסן בשעות הבוקר אבל בצהריים כשניסיתי להגיע עם הבן שלי נאמר לנו שנגמרו החיסונים בסניף".




עידן, תושב תל-אביב בן 28 סיפר ל-ynet: "אני צריך לחסן את הבת שלי בת השבעה חודשים מחר ואני מפחד להגיע לקופת החולים ושיחזירו אותי הביתה בגלל העומסים. מילא הטרטור והסידורים מהעבודה, אבל מה יקרה אם הבת שלי תידבק בימים האלו עד שיגיע החיסון?".




 


צפו: חולים בשפעת? כך לא תדביקו את חבריכם לעבודה


 


חולים בשפעת? כך לא תדביקו את חבריכם לעבודה 
 


 


קופת החולים כללית הזמינה מיליון ומאה אלף חיסונים אך קיבלה עד כה רק שליש מהכמות. בינתיים חוסנו בכללית כ-50 אלף מבוטחים. "ייתכן ובמרפאות מסוימות נוצר מחסור זמני של מספר ימים במלאי, הוא יחודש מיד עם הגעת משלוחי החיסונים הבאים", נמסר מהכללית, "השבוע אנו מפיצים את המלאי למרפאות ועם הגעת כל כמות החיסונים שהזמנו השנה יינתן מענה לכל פונה. הצוותים עושים את כל המאמצים על מנת לתת מענה לפונים ומודים לציבור על ההבנה והסבלנות".


 


בקופת החולים מכבי חוסנו עד כה כ-40 אלף איש, ונותרו לקופה עוד כ-60 אלף מנות. לדברי גורם במכבי מדובר במלאי שיספיק עד להגעת המלאי הנוסף ביום ראשון. ד"ר אנג'לה עירוני, ראש אגף הסיעוד והמוקדים הרפואיים במכבי שירותי בריאות תיארה: "ההתעניינות השנה בשפעת של אזרחי ישראל היא מעוררת השראה, לרוב אנו מתאמצים כדי להוציא את האנשים מהבתים להתחסן והפעם אנשים מבינים את הדחיפות.


 


"אנחנו חווים עומסים מאוד גדולים במרפאות שלנו. העובדה שהחיסונים מגיעים ב'טפטופים' ותוך כדי שהחל המבצע ולא מראש – זה מקשה עלינו את העבודה, במיוחד שכמות החיסונים שהגיעה בסבב הראשון קטנה משמעותית ויתר ממה שציפינו לקבל ואנחנו דוחקים בספקים להביא עוד".




 


בלאומית חוסנו עד כה כ-3,000 בני אדם ובה ניתנת עדיפות לאוכלוסיות בסיכון: מבוגרים מעל גיל 65, חולים במחלות כרוניות, נשים לפני הריון, הרות או לאחר הריון. במאוחדת חוסנו כ-4,500 איש, ואל סניפים בודדים בקופה עדיין לא הגיעו חיסונים כלל.


 




פרופסור חגי לוין, יו"ר איגוד רופאי בריאות הציבור אמר: "כדי למקסם את תועלת החיסון היינו רוצים ש-90 אחוז ממבוטחי הקופות יתחסנו לפני הראשון בדצמבר – זה התרחיש האידיאלי אבל הלא ריאלי. עונת השפעת כבר החלה ובינתיים אחוז המחוסנים מכל קופה הוא פחות מאחוז אחד, ונשאר לנו פחות מחודש. אנחנו במרוץ נגד השעון כדי שתהיה יעילות ארצית לחיסון השנה".


  


במשרד הבריאות קוראים לציבור להגיע לקופות החולים ולקבל את החיסון, כדי למנוע התפשטות של תחלואת השפעת בחורף הקרוב. ד"ר מאיר עזרא אליה, רופא ילדים ויו"ר עמותת 'מחוסגן' – מיזם הפועל לעידוד חיסונים בקרב ילדי גנים הסביר: "הציבור נוטה להתבלבל בין שפעת לבין צננת מחלת חום קלה המלווה בחום וגודש באף ועייפות כללית.


 


"שפעת איננה וירוס של יומיים שלושה, היא אינה טלפון לבוס "כן אני עם שפעת – אגיע מחר״, מדובר במחלה שעשויה להיות קשה מאוד, הגורמת לאשפוזים של אלפים ולמאות מקרי מוות מדי שנה. החשבון הוא פשוט: ככל שיתחסנו פחות יש סיכוי גבוה שימותו יותר. כל שנה אני רעייתי ושתי בנותי מתחסנים – אין לי ילדות אקסטרה בכיס, יש לי שתיים ואני אוהב לשמור עליהן".